Pour ce que je voi grant partie
Du monde qui met s’estudie
A li un l’autre decevoir,
Veil dire un dit qui tout est voir ;
N’en puis mais se j’en sui haïs,
Mes je tiens ceuz por fox naïs
Qui tant se fient estre fors
Et en la force de leur cors
Que il ne leur chaille de l’ame.
Dïex ! il n’est si belle dame
Ne si fort homme tant soit fier
Que mort ne face trebuchier.
Personne qui a a mourir
Ne se devroit ja orgueillir.
Des estas du monde veul dire
Par amours ; n’en aiez pas ire,
Car partout a trop a reprendre.
Aucuns aiment mieus a entendre
Une folour quant on l’a dit
Que chose dont vïent profit ;
Mais pour ce ne lairai je mie
Que pure verité ne die :
Diex gart qui l’orra sanz noisier.
Saint Pol si le veult tesmoingnier,
Car celui doit bien jeüner
Qui a point ne veult labourer ;
C’est un certain enseignement.
Or entendez bien sainement :
Il sont deux paire de labours,
Li uns d’aquerre bonnes meurs,
L’autre est ouvrer de ses mains :
Ces deux ovrages sont certains.
Personne qui set son mestier,
Dont elle puet pain gaaignier,
Doit loer Dieu parfaitement
Et conforter la povre gent
De ses biens que Diex li envoie.
Diverse gent vont par la voie :
L’un demande pour Dieu sa vie
Et l’autre la boe nestie,
Le tiers si fait vaissiaus d’argent.
Li un achate et l’autre vent,
Les autres servent d’autre guise
Qui ne se muevent de l’eglyse.
Les marcheans, les laboureus,
Les soustiennent de leur labours ;
Noble chose est que de donner
Et chetive de demander :
Celui qui donne se franchist
Et celui qui prent s’aservist,
Mais chascun ne puet pas avoir
Grasce d’amasser grant avoir ;
Ceuz qui sont riches sages sont
Quant a la povre gent bien font ;
Mais par le monde queurt un vice
Qui est apelez avarice
Qui pluseurs gens en enfer maine.
Il a sept jourz en la semaine
De quoi veil un petit parler :
Vous les oez souvent noumer.
Les nons qu’il ont leur sont venus
Des sept planetes de lassus,
Aussiques a il sept estas
De gens au monde sa jus bas
Que comparer veul par mon cours
Aus sept planetes et aus jors.
Le dimence est jour de repos ;
Et pour tant bien comparer l’os
Au soleil, c’est le non de Dieu ;
Aler doivent de dous cuer pieu
Au moustier chascun et chascune.
Le lundi est dit de la lune ;
De Mars pren selonc le mardi,
De Mercure le merquedi ;
Le jeudi de Jupiter jus,
Et le vendredi de Venus ;
De Saturnus le samedi.
Or entendez je vous em pri.
Le dimenche est un digne jor ;
Si com le soleil rent luour
Plus qu’autres planetes ne font,
Aussi ceuz qui bonne foi ont
Vont devotement au mostier
Au dimence, de cuer entier,
La messe oïr et le sarmon.
Voir, ce n’est mie sanz raison
Se nostre Seignor se courouce
Quant les gloutons, plains de reproce,
Vont en la taverne ou il boivent,
Quant oïr le servise doivent,
Et font traire du plus fort vin.
La bonne viande bien matin
Vont acheter, il le couvient,
Et se par aventure avient
Que li uns d’eulz vait au moustier,
L’autre le vendra sachier
Par la corne du chaperon,
Et li dit : “Vien t’en, si bevron ;
Ne te chaut d’arester plus ci.
Il m’anuie, je le t’afi.”
Vrais Diex ! il ne leur desplet mie
D’estre du main jusqu’a complie
En la maison du tavernier ;
Ne font fors crier et noisier.
La sont aïsé sus le coute ;
Souvent faut que l’oste les boute
Hors de l’ostel, tant y sont tart.
Le vin que le foie leur art !
Et quant ce vient a l’endemain,
La teste leur deust et la main
Leur tramble, lors vont par effors
Au poil du chien qui les a mors.
La recoumencent le trumel,
Et quant reviennent a l’ostel
Il batent femmes et enfans,
Ainssi gatent les mescheans
En un jour, par leur lecherie,
De quoi leur femme et leur mesnie
Vesquissent bien une semaine.
Voire on fait plus d’evre vilainne
Au dimenche qu’a autre jour ;
Mais certes c’est trop grant folour.
Du premier vous lairai ester ;
Du secont estat veul parler.
Car par le lundi entendon,
Qui de la lune prent son non.
La lune est froide, fresche et tendre :
Par cela nous poons entendre
L’estat de gent religieuse
Qui doit estre douce et piteuse.
Aussi coume la lune rent
Yaue quant est plaine souvent,
Doivent gent d’ordre grant plenté
Euvre faire d’umilité ;
Mais le diable les tarie
De bouter en ypocrisie,
En vainne gloire bien souvent.
Ceulz qui por le los de la gent
Font en cest monde penitance,
L’evangile dit sanz doutance
Que il ont ja eu le louier.
Nus ne se doit por bons jugier :
Jhesucrist dist que cil sera
Essauciez qui s’abaissera.
Cil est sages qui poi se prise :
Du tiers estat dirai la guise.
Mardi vient de Mars par droiture ;
Mars, senefie l’escripture,
Diex de bataille, pour tant di
Que puis comparer au mardi
L’estat de chascun chevalier
Qui pour le Filz Dieu essauchier
Se doivent combatre a esfors ;
Le droit doivent sevrer des tors,
Et juger loiaument touzjours.
Mais maintenant en pluseurs cors,
Ne veult on povres genz oïr
Aus avocas couvient blanchir
La main d’argent, non pas de chiaus.
Les chevaliers si sont trop chaus
D’aler tournoier et jouster ;
Mais miex leur vousist conquester
Le saint sepulcre ou Dieu fu mis.
Les Sarrazins on ja occis
En Garnade moult de no gent.
Nous voions tuit coumunaument
Que l’un crestïen l’autre ocist :
Le grant menjue le petit.
Les laboureus sont trop folez :
Fain et avainne, vin et blez,
Prent on seur eulz soir et matin ;
Voir ce n’est mie larrecin,
Mes c’est toute qui poi mains vaut.
Du merquedi parler me faut
Qui seur la planete Mercure
Prent son non, ce dit l’escriture.
Pour ce, selonc m’entencïon,
Des marcheans vous parleron.
On doit en tous les lieus amer
Les marcheans et honnourer
Qui veulent ouvrer loiaument ;
Mais on m’a dit n’a pas graument
Que qui loiauté veut tenir,
Qu’a grant paine se puet chevir :
Il faut mentir et parjurer,
Et le plus biau dehors moustrer
Qui veult avoir s’achevisance.
Bonne gent, c’est grant mescheance
Quant on met Dieu en nonchaloir
Pour amasser trop grant avoir.
L’en soloit croire un marcheant
Par son dit, mais d’ore en avant
On voit tant de fauses mesures,
De termoiemens et d’usures,
C’on ne se set en qui fier.
Se je vouloie deslier
Ma langue en disant verité,
Voir, on ne m’en savroit ja gré.
Des marcheans a tant me tais :
Diex ament trestous les mauvais !
Du cinquieme estat vous diron ;
Car par le jeudi entendon,
Ce sont les laboureurs de terre
Qui pensent tant ades d’aquerre
Les biens dont soumes soustenus.
Mais les uns en sont deceüz
Par une tres mauvaise guise,
Car il labourent par faintise.
De par main demandent loier,
Afin de leur journee avoir,
Et se heent, c’est sanz douter,
Ce qu’il deüssent plus amer :
C’est sainte Eglyse, clerc et prestre,
S’il vousissent passïens estre
Plus tost qu’autres fussent savez.
Je croi qu’il en y ait assez :
Il vouroient que pain fust chier
Quant ont de pain plains leur grenier.
Ne di pas qu’il soient tous tiex ;
Entendez si en voudrez miex.
Parler vous veul du vendredi,
Et puis apres du samedi,
S’arez les sept estas tous sus.
Le vendredi vient de Venus :
Venus senefie luxure.
Moult de genz y metent leur cure
A faire tretouz leur delis,
Bonnes vïandes et bons lis,
Et bones robes a vestir ;
Orgueil fait le monde honnir :
Trop fort souprent femmes et hommes.
Se regardon de qui nous soumes,
D’estre orgueileus n’arons talent ;
Se pensons a l’engendrement,
Voir ce n’est pas chose moult nete.
Au premier ne soumes que glete ;
Tant com vivons ne valons riens :
Le plus c’est plain sac de fiens.
Un arbre rent fueilles ou fruit,
Mais de nos cors c’ordure n’it.
Il n’est bouche ne si biau nez
Dont il n’isse d’ordure assez,
Et tantost com nous soumes mors
Vous povez savoir que le cors
Put plus que d’autre creature.
Les vers font de nous leur pasture,
Pour ce est fol qui s’orguelist.
Afiner me couvient mon dit.
Du samedi, se Dieu me saut,
A cel jour le semainne faut.
Le samedi si prent son non
De Saturnus, et nous trouvon
Qu’il n’est estoile si diverse
Comme ele est, et pour ce j’enverse
Sur li l’estat de povreté.
Trop y a de diversité,
Car cil est povre d’esperit
A qui povreté enbelist.
Povres y a d’autre maniere
Qui n’ont de rien povreté chiere,
Car moult volentiers s’il pooient
Riches et poissant devendroient ;
Mais il n’i puent avenir.
On voit bien povre devenir
Aucunes gens par mescheance
Et les autres par leur enfance,
Qui ne veulent leur amis croire.
Les uns sont povres par trop boire,
Les autres par le gieu du dé ;
Quant se voient a povreté
Il maugrient saintes et sainz.
Les autres perdent piez et mainz
Par meffait ou par maladie.
Aucuns musars par leur folie
Se desesperent bien souvent :
Ceulz sont povres parfaitement,
Car il perdent le cors et l’ame.
Pour ce tout homme et toute femme
A qui Diex a presté avoir
Doit conforter a son pooir
Ceulz c’on voit qui en ont mestier,
Mes l’un ne veult mes l’autre aidier.
Diex, un petit de secourance
Gete homme de desesperance.
Roys Alixandres est finez,
Les biaus dons ne sont mes donnez,
Et s’on donne, je vous creant,
Si n’est ce fors qu’en recreant.
S’un bourgois ou un chevalier
Donne sa robe a un barbier
Ou a un autre menestrel,
Il couvient qu’il serve a l’ostel
Et y fera mainte corvee,
Tant qu’il maudira la journee
Qu’il prist la robe, car plus chiere
Li couste que d’une frepiere.
Douce gent, petit vaut tel don ;
Tel dons resamblent au lïon,
Car quant le lÿon veut mengier,
Les bestes prent fort a hucher ;
Elles y viennent sanz respit :
Celle prent qui li abelit.
Quant toute ne la puet user,
A un autre le va donner ;
Mais s’il avient a l’endemain
Que le lÿon n’ait point de fain,
Tantost la beste mengera
A qui son remanant donna.
Son don n’est gaires profitable.
Or oez un mot tout notable :
Vous veez le jour des estrines
Que on presente les dousenes
De froumages es granz mesons,
Dont on renvoie cras chapons.
Ja n’i alast on riens porter
Se on n’en cuidast amender.
Tiex dons plaisent petit a Dieu,
Mais ce c’on donne de cuer pieu
El non du tres dous Jhesucrist
C’est le don qui vient a profit,
Car a cent doubles est rendus ;
Mais uns usages est venus
Que l’en lait les povres jeuner,
Et fait on les biaus dons donner
A ceulz qui n’en ont nul mestier ;
Pour ce dit on en reprouvier :
C’est au cras pourcel le cul oindre.
En la fin de mon dit veul joindre
Un mot qu’ai oÿ mainte foiz :
Pour ce te donne de mes pois
Que de tes feves veul ravoir.
S’il vous samble que je di voir,
Si m’en creez seürement,
Et se vous avez aisement,
Si me faites aucun confort.
Diex vous gart de vilainne mort !
